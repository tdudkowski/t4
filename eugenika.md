# Eugenika
- [Eugenika](#eugenika)
  - [Co to jest eugenika?](#co-to-jest-eugenika)
  - [Starożytność](#starożytność)
  - [Galton](#galton)
  - [UK](#uk)
  - [Szwecja](#szwecja)
  - [Polska](#polska)
  - [Japonia](#japonia)
  - [TODO](#todo)

## Co to jest eugenika?

Akcji T4, tak samo jak wszystkich innych zbrodni hitlerowskich, nie powinno się rozpatrywać w oderwaniu od eugeniki. W samym sercu ideologii narodowo socjalistycznej i polityki prowadzonej przez Hitlera znajduje się teoria rasowa, która choć różnie definiowana i znajdująca różne, często niespójne interpretacje jest z zasady eugeniczna - inaczej mówiąc to eugenika jest jej właściwym kontekstem ideologicznym i historycznym. OK, a co to jest eugenika?

Ogólnie rzecz biorąc eugenika jest ideą doskonalenia biologicznych cech ludzkości lub jej części (najczęściej narodu, lub populacji danego państwa) metodami znanymi z hodowli. Eugenika podobnie jak wiele innych idei ma podwójne, janusowe oblicze: pozytywne i negatywne. Ograniczanie i eliminacja złych, niepożądanych cech to eugenika negatywna. Eugenika pozytywna to wspieranie propagacji i utrwalenia cech pożądanych. Dzisiaj patrzymy na eugenikę przez pryzmat pamięci o zbrodniach hitlerowskich, teorie głoszące wyższość rasową zostały skompromitowane. Ale warto wiedzieć, że eugenika to nie tylko represja i eliminacja niepożądanych cech, a co za tym idzie i ludzi, ale również wspieranie cech pozytywnych. Eugenika pozytywna jest elementem każdej sensownej polityki społecznej: edukacja seksualna, kontrola urodzeń, dostępność środków antykoncepcyjnych, propagowanie higieny psychicznej, dbanie o środowisko człowieka, itd. Tutaj głównym tematem jest eugenika negatywna, o pozytywnej będzie mowa tylko kiedy trzeba będzie sprostować jakieś nieporozumienie, albo opisać historię ruchu eugenicznego jako takiego.

## Starożytność

Eugenika, idea świadomego ulepszania populacji, istniała już w starożytności. Jak w przypadku wielu innych zagadnień możemy tu powiedzieć "już starożytni Grecy..."; i to nie byle jacy. Jeżeli ograniczymy się do eugeniki negatywnej najbardziej znamienitym przykładem jest Platon, który w "Państwie" (ok. 380 p.n.e.) pisał, że " [...] w Państwie należy zastosować dyscyplinę i jurysprudencję nakazującą zajmować się tylko zdrowymi na ciele i umyśle obywatelami. Tym natomiast, którzy nie są zdrowi, należy pozwolić umrzeć [...]". Już ten fragment mówi wszystko o eugenice negatywnej.

Zbrodniczym przykładem wdrożenia takiej idei miała być spartańska tradycja zabijania noworodków uznanych za niepożądane. Jedynym źródłem w tym przypadku jest opis Plutarcha w "Żywotach równoległych" (początek II w n.e.). Trzeba wziąć pod uwagę, że Plutarch był historykiem naiwnym, podającym wiele niesprawdzonych informacji, a od Sparty dzielił go szmat czasu (kilkaset lat) i skąpość źródeł, Sparta bowiem nie miała swoich historyków. Nawet jeśli tradycja ta jest tylko zmyśleniem, funkcjonowała w tradycji antycznej. Po drugie jeżeli uświadomimy sobie jak działała Sparta to zrozumiemy, że było to możliwe, wystarczy przypomnieć sobie czym była krypteia. Oto opis Plutarcha: "Spartiata nie decydował sam o losach swego potomstwa. Zanosił dziecko do miejsca zwanego lesche, gdzie zasiadali najstarsi członkowie jego fyli, którzy przeprowadzali oględziny dziecka. Jeśli było ono dobrze zbudowane i silne, kazali ojcu je wychowywać, przydzielając zarazem jedną z dziewięciu tysięcy działek ziemi. Jeśli jednak było chuderlawe i niekształtne, odsyłali je do tak zwanych Apothetai, jamy w ziemi w pobliżu Tajgetu, wierząc, że zarówno dla dziecka, jak i dla polis, lepiej będzie, jeśli umrze skoro od samego początku nie miało zdrowia i siły”.

Co interesujące oba powyższe przykłady: zarówno państwo spartańskie jak i utopijna wizja państwa platońskiego mają charakter totalitarny. Eugenika negatywna zawsze zakłada wprowadzenie metod, które wymagają państwa totalitarnego albo rasistowskiego.

## Galton

Twórcą nowożytnej idei eugeniki był Francis Galton (1822-1911) angielski naukowiec epoki wiktoriańskiej. To on wprowadził w użycie słowo eugenika, które po raz pierwszy pojawiło się w wydanej w 1883 "Inquiries into Human Faculty and Its Development". On też podzielił eugenikę na negatywną i pozytywną. Zadaniem pozytywnej eugeniki była promocja zachowań prozdrowotnych, edukacja seksualna, zwalczanie alkoholizmu i patologii społecznych a także świadome rodzicielstwo. Tym co wzbudza kontrowersje i jest tematem tej strony jest eugenika negatywna, która za cel stawia sobie zmniejszenie udziału w populacji lub nawet wyeliminowanie "złych genów", a więc w sposób nieunikniony również i "złych ludzi". Jakkolwiek nie opakować tej idei, przyciąga ona rasistów i suprematystów.

Warto uświadomić sobie kontekst tamtych czasów. Po pierwsze: rasizm był normą, powszechne było wówczas wartościowanie ludzi, narodów i populacji, zarówno według cech morfologicznych (rasowych) jak i  pochodzenia społecznego. Świat, przynajmniej w Europie i USA, był o wiele bardziej brutalny i mniej egalitarny. Nie tylko zwyczajowe spojrzenie na ludzkość było bardziej rasistowskie, także podglądy wprost rasistowskie były o wiele bardziej społecznie akceptowalne.

Ponadto koniec XIX wieku i początek XX to czas ogromnych kontrastów społecznych: slumsy, tysiące dzieci żyjących na ulicy, przepełnione i pozbawione urządzeń sanitarnych kwartały kamienic, niewyobrażalna bieda i patologia społeczna. Życie dużej części społeczeństwa Europy i USA przebiegało w warunkach, które dzisiaj byśmy określili jako niewyobrażalne i skandaliczne. Pamiętajmy, że aż do połowy XX wieku gruźlica i choroby weneryczne były nieuleczalne. Można było zobaczyć te warunki jako problem i tak powstała idea nowoczesnej urbanistyki, miast ogrodów, modernistycznej architektury. Można też było widzieć problem w ludziach i szukać sposobów na izolację części populacji uznanej za chorą. To drugie podejście stworzyło ideologiczną i psychologiczną podstawę do zbrodni Akcji T4 i Holokaustu.

Pseudonaukowa frazeologia eugeniki negatywnej przeniknęła do dyskursu publicznego dając wsparcie rasistowskim ideom i propagandzie. Często szły za tym legislacje i prześladowania. Warto o tym pamiętać śledząc historię ruchu eugenicznego, bo nawet jeżeli jakaś organizacja była w istocie marginalna i bezpośrednie skutki jej działalności niewielkie, to dzięki publikacjom, propagandzie i tworzeniu chwytliwych skrótów myślowych, generalny skutek jej działalności może być ogromny choć trudny do oszacowania. Wystarczyło wprowadzić jakiś temat do dyskusji publicznej i dbać o lobbowanie za implementacją prawną. Większość wpływowych eugeników to szanowani ludzie mający za sobą autorytet nauki: biolodzy i prawnicy. Bardzo często poparcia udzielali duchowni, np. arcybiskup nowojorski był ważną figurą Drugiego Kongresu Eugenicznego.

Jeszcze przed Wielką Wojną powstają narodowe organizacje eugeniczne: w 1905 niemieckie, w 1907 brytyjskie. To właśnie brytyjskie dla uczczenia rocznicy śmierci Galtona zorganizowało pierwszy światowy kongres eugeniczny. Z opóźnieniem wynikającym z wojny drugi kongres zorganizowano w Nowym Jorku w 1922. Pierwsza połowa lat 20. XX wieku to apogeum popularności eugeniki. Powstają towarzystwa: amerykańskie, polskie, w Szwecji wdraża się ustawy eugeniczne, w USA nowa ustawa imigracyjna realizuje postulaty eugeników i zaczyna się przymusowa sterylizacja na wielką skalę.

Poparcie katolików dla eugeniki negatywnej zakończyło się definitywnie w 1930 kiedy papież Pius XI ogłosił encyklikę "Casti connubii": "Państwu nie przysługuje żadna bezpośrednia władza nad ciałem podwładnych. Jeśli niema winy i tym samem powodu do kary cielesnej, nie wolno mu naruszyć całości ciała albo go kaleczyć, ani ze względów eugeniki ani z innych jakichkolwiek powodów". Słowa te były odpowiedzią na masowo wówczas przeprowadzaną w USA przymusową sterylizację. Aż do czasów hitlerowskich to USA były krajem gdzie eugenika zarówno negatywna jak i pozytywna najbardziej się rozwijała.

1932 22-23 sierpnia odbył się Third International Eugenics Congress. Dotychczasowy dorobek eugeniki podsumowany został w "A Decade of Progress in Eugenics". Powstaje International Federation of Eugenics Organizations. Zdecydowano również o organizacji czwartego kongresu, ale nigdy się nie odbył. Wkrótce potem następuje koniec zorganizowanego, międzynarodowego ruchu eugenicznego. IFEO zorganizowało dwie mniejsze imprezy, pierwszą w Zurychu w 1934 i drugą w Hadze w 1936. W tym czasie prezesem IFEO był Torsten Sjögren powiązany z nazistami, budziło to coraz większe kontrowersje, towarzystwo brytyjskie rozważało wycofanie się z Federacji i z powodu braku porozumienia Federacja przestała istnieć wkrótce potem.

Lata 30. to czas radykalizacji eugeniki i nasilenia się rasistowskiej dogmatyki, zarówno w hitlerowskich Niemczech jak i w USA.

## UK

W 1907 powstaje jedna  z pierwszych na świecie organizacji eugenicznych, brytyjskie Eugenics Education Society z siedzibą w Londynie. Jej zadaniem była promocja eugeniki i rozwój badań w tej dziedzinie. W 1926 zmienia nazwę na Eugenics Society (czasem dla odróżnienia od innych organizacji eugenicznych British Eugenics Society). Największą popularność zyskali w latach 30. W latach 1909-1968 publikowali The Eugenics Review. W 1989 zmienili nazwę na Galton Institute.

Dla uczczenia pierwszej rocznicy śmierci Galtona zorganizowali First International Eugenics Congress. Odbył się 24–29 lipca 1912. Udział wzięło 400 gości, w tym szczególnie liczna reprezentacją z USA. Następny miał się odbyć za trzy lata w Nowym Jorku.

Z opóźnieniem wynikającym z wojny, udało się go zorganizować dopiero 25-27 września 1921 i jest wielkim sukcesem. Dzięki niemu powstaje American Eugenics Society.

## Szwecja

W maju 1921 Riksdag pod wpływem rasistowskich teorii nordyzmu przyjął ustawę o powołaniu Państwowego Instytutu Higieny Rasy (Statens institut för rasbiologi) w Uppsali, kierowanego kolejno przez Hermana Lundborga i Gunnara Dahlberga.

W latach 1934–1975 wysterylizowano ponad 60 tys. osób "nieprzydatnych" lub "niedostosowanych społecznie". Połowę z tego przymusowo. W 1997 powstała komisja, która w 1999 zdecydowała o przyznaniu odszkodowań.

## Polska

1922 powstaje Polskie Towarzystwo Eugeniczne. W latach 30. liczyło ok. 10 tys. członków, m.in. lekarzy i naukowców. Jego twórcą był Leon Wernic – lekarz i działacz społeczny, inicjator powołania Ministerstwa Zdrowia Publicznego. Współtwórcą oraz prezesem Towarzystwa Eugenicznego był Leon Drożyński. Innymi osobami, które należąc do ruchu eugenicznego pełnili funkcje państwowe, byli: Witold Chodźko, Tomasz Janiszewski, Stefan Kramsztyk, Edward Loth.  W latach 1934-1938 Towarzystwo usiłowało przeforsować ustawy wprowadzające przymusową sterylizację, m.in. alkoholików i epileptyków.

Związany ze Stronnictwem Narodowym profesor Karol Stojanowski, antropolog. Opublikował w 1927 "Rasowe podstawy eugeniki". Nie należał do PTE, ale jego zaangażowanie i książkę pochwalił w 1929 Wiernic. Stojanowski był zdeklarowanym antysemitą: "Jest bowiem ta sprawa centralnym zagadnieniem polskiego życia, decydującym wprost o dalszych naszych możliwościach utrzymania się nie tylko jako państwo, ale też jako naród. […] Na czoło kwestii żydowskiej w Polsce wysuwa się fakt największego zażydzenia naszego kraju w całym świecie";  "kwestia żydowska w Polsce należy do centralnych zagadnień eugeniki polskiej"; "asymilacja Żydów jest ze względów eugenicznych niepożądaną. Muszą oni bądź to wyemigrować, bądź to ograniczywszy swój przyrost naturalny, po prostu wymrzeć".

W 1947 reaktywowano Polskie Towarzystwo Eugeniczne. Włączono je do PAN, więc nie mogło prowadzić samodzielnej działalności. Rozwiązano w 1952, m.in. z powodu sprzeczności z założeniami łysenkizmu.

## Japonia

Yamanouchi Shige (1876–1973), cytolog japoński sprowadził idee eugeniki z USA.

Prawa o zapobieganiu trądowi z 1907, 1931 oraz 1953 roku pozwalały na segregację pacjentów w sanatoriach (gdzie częste były przymusowe aborcje i sterylizacje) oraz karanie pacjentów „naruszających porządek”.

Ikeda Shigenori dziennikarz wysłany do Niemiec w 1926 stworzył czasopismo "Ruch eugeniczny" (Yūsei-undō). Od 1928 promował 21 grudnia jako "dzień czystości krwi". W latach 30. popularne w japońskich pismach były kwestionariusze "małżeństw eugenicznych", które zawierając zarówno kwestie zdrowotne jak i społeczne określały potencjalną zgodność partnerów. Wprowadziły pojęcia eugeniki do dyskusji społecznej.

1934-1938 prace nad Ustawą o eugenicznej ochronie rasy. Po dołączeniu do projektu czterech poprawek, ogłoszono go w 1940 roku jako "Prawo eugeniczne". Według Yoko Matsubary, naukowca z Ritsumeikan University, w latach 1940-1945 na podstawie tego prawa sterylizacji poddano 454 osoby.

Na podstawie "Prawa o ochronie eugenicznej" z 1948 roku przymusowej sterylizacji mogli być poddani przestępcy z "genetycznymi predyspozycjami do popełniania przestępstw", chorzy na takie choroby genetyczne jak hemofilia, albinizm czy ichtioza oraz od 1952 zaburzenia psychiczne: schizofrenię, zaburzenia afektywno dwubiegunowe.

Dopiero w 1996 zniesiono wszystkie przepisy eugeniczne, przede wszystkim te pozwalające na przymusową lub wymuszoną sterylizację. Od 2019 ofiarom przyznano odszkodowanie.

## TODO

Przepisy o sterylizacji Kanada i Dania.
